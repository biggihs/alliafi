+++
draft = false
title = "Stökur"
description = "Hér eru fjörutíu stökur"
slug = ""
externalLink = ""
+++
Vonin flýgur vængjum á,  
viskan brautir ryður,  
heimskan ætíð hefnd vill fá,  
hræsnin valdið styður.  

Hratt mig ennþá hugur bar  
heim að dyrum þínum  
enda skrölta skeifurnar  
skáldfák undir mínum.  

Glatast margt í grænan sjó,  
gullin bárur taka,  
yfir vonum okkar þó  
ótal stjörnur vaka.  

Víst er sveinum vífin kær,  
víða leynist eldur,  
það sem einum yndi ljær  
annars meini veldur.  

**Meykerling**  
Silkispöng á svipinn ströng  
sveiflar vöngum fínum.  
Um dyggðagöngin dimm og þröng  
dregst í öngum sínum.  

**Sætleiki syndarinnar**  
Oft ég hresstist heims við lind  
hvað sem prestar skrifa  
Þar sem flest var flækt í synd  
fannst mér best að lifa.  

**Næturuglan**  
Næturuglan að mér sveif  
ung með duglegt takið.  
Ástarruglið andann hreif  
eins og fulgakvakið.  

**Lánabeiðandinn**  
Girntist sess í gróðans reit,  
gott var ei til fanta.  
Enda varð hans lánaleit  
langvinn píslarganga.  

**Bónus**  
Hér er bónusæðið elt,  
oft á bónus klifað.  
Fyrir bónus fjörið selt,  
fyrir bónus lifað.  

**Strit**  
Látum góðan sveitasið  
sálarlífið passa.  
Andans þroska eflum við  
armlög mykjuhlassa.  

**Kosningar**  
Út um torg ég ekki ríð  
ösnum flokksbrotanna.  
enn ég lista eftir bíð  
ójafnaðarmanna.  

**Skólastofa**  
Mörgu leynir byggð og borg,  
bæði í höll og kofa.  
Geymir sögu af gleði og sorg  
gömul skólastofa.  

**Ungleg amma**  
Hvorki sé ég yst né innst  
ellimörk sem heita.  
Æskuroði enn mér finnst  
ömmuvangann skreyta.  

**Ást í elli**  
Girndin örvast eins og fyr,  
ellin hörfar bleika,  
innri þörfin ekki spyr  
um æsku og gjörvuleika.  

**Haust**  
Fellur háin haustin á,  
hulin gráum klaka,  
en ærustráin okkar má  
alltaf slá og raka.  

**Deilugjarn**  
Deilur voru daglegt brauð,  
drógu úr þér kraftinn.  
Þú hefur gefið upp þinn auð,  
öðrum mest á kjaftinn.  

**Skáldið**  
Ég læt mér nægja í lengd og bráð  
við lítinn kost að una,  
ég er skáld af skrattans náð  
og skensa tilveruna.  

**Kjaftaskurinn**  
Hetju líkur halur sá  
hendir flíkum ljótum,  
moldin rýkur rótlaus frá  
rómantíkarfótum.  

**Stakan**  
Vekur fjör í hreysi og höll  
hnittin liðug baga.  
Hverfi hún er orðin öll  
Íslendinga saga.  

**Bjartsýni**  
Við þeim brosir veröld fríð,  
sem vilja úr þrautum draga.  
Og harma hvorki liðna tíð  
né hræðast seinni daga.  

**Vor**  
Loftið blánar, breytast ský,  
bráðum skána hlýtur.  
Þegar hljánar, ísinn í  
arma rána flýtur.  

**Grobbarinn**  
Hugðist góðan hafa mátt,  
hreykinn stóð á plani.  
Lék við fljóðin lipur þrátt,  
lítill óðinshani.  

**Stríð**  
Okkar stríð er óslitið,  
aldrei saminn friður.  
Andinn leitar upp á við,  
efnið togar niður.  

**Óheppinn**  
Víða niður vagn hanns rann,  
var það frægt í sveitum.  
En stærsta slysið henti hann,  
í holdsins giljareitum.  

**Slefberinn**  
Við alla prúður, engum trúr,  
eitri spúði munnur,  
gerði klúður öllu úr  
ekta slúðurbrunnur.  

**Goðafoss**  
Fossinn syngur fjörug ljóð,  
freyðir á kátum boðum.  
Þreyttur á deilum þungt í flóð  
Þorgeir henti goðum.  

**Út og inn**  
Engum verður örðug för  
út í framtíðina,  
ef hann leggur allt sitt fjör  
inn í samtíðina.  

**Timburmenn**  
Oftast flýgur andinn hátt  
eftir svall og vökur.  
Ætíð koma ósjálfrátt  
okkar bestu stökur.  

**Menntun**  
Mörgum hefur menntun fært  
miðstöð andans sjóla,  
en maður getur líka lært  
í lífsins svartaskóla.  

**Við lát Rósbergs Snædals**  
Falla óðum foringjar,  
fremst er stóðu á sviðum.  
Finnur þjóð til fátæktar,  
fækkar ljóðasmiðum.  

**Jól**  
Blessuð jólin bregðast síst,  
burtu njólan ekur,  
gæfuhjólið hraðar snýst,  
hækka sólin tekur.  

**Þorrablót**  
Ég hef þrátt um ævi átt  
æti smátt í trogið,  
sungið fátt, en kveðið kátt,  
kjaftað flátt og logið.  

**Örvunarlyf**  
Villtan gróður, von og þrá  
vekja fljóðin ungu,  
hitnar blóð og hamast þá,  
hoppa ljóð af tungu.  

**Ferskeytla**  
Sárin græða lífvæn ljóð,  
lækna kal og bruna.  
Aldrei skortir Íslands þjóð,  
efni í ferskeytluna.  

**Ofnæmi**  
Ofnæmi sem að mér gekk  
eyddi styrk úr mundum.  
Eitrun blóðs ég af því fékk  
með ástarhita stundum.  

**Fyrr og nú**  
Fann ég víða á fyrri tíð  
flest sem prýðir bögur.  
Þekkti ei kvíða, þraut né stríð,  
þá var hlíðin fögur.  

Sé ég víða á seinni tíð  
sumt er níðir bögur.  
Þekkti kvíða þraut og stríð.  
Þó er hlíðin fögur.  

**Orðfæð**  
Orðaleit um málsins mið  
marga lengir vöku,  
ef menn sættast ekki við  
illa gerða stöku.  

**Efasemdamaður**  
Ég er heldur svifaseinn,  
á sviði hugsananna.  
Verð því aldrei augasteinn,  
ofsatrúarmanna.  

**Í veislu**  
Veit ég eimað yndi mest,  
ungur geymir svanni.  
Í munarheimi hlýjum best  
harmar gleymast manni.  

- - - -

_Heimild: Eyfirskur fróðleikur og gamanmál. 1. Bindi, Kvæði og stökur I_
