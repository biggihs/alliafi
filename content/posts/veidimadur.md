+++
draft = false
title = "Veiðimaður"
description = ""
slug = ""
externalLink = ""
+++
Hann veður árnar og veiðir,  
velur sér góða staði,  
ánamöðkunum eyðir,  
ekki er það mikill skaði.  

Honum er tamt að hæla  
hitastiginu lága,  
suddinn finnst honum sæla,  
sólskinið mesta plága.  

Frá morgni til kvölds hann kastar,  
kolgráan strauminn lemur,  
sækir fastar og fastar,  
ef fiskurinn ekki kemur.  

Loks þegar laxinn bítur,  
langvinn er hafin glíma,  
ef að hann ekki slítur,  
endist hún marga tíma.  

Loks er að landi dreginn  
laxinn, sem stríðið háði,  
margsinnis mældur, veginn  
meðalþyngd varla náði.  

Dagurinn er á enda,  
örðug var þessi glíma,  
hann mun samt líka lenda  
í ljómanum einhvern tíma.  

Í vinahóp vonir rætast,  
af vörunum fréttir skruppu,  
aflanum óðum bætast  
allir stórir, sem sluppu.  

Fræðimenn fáir skrifa  
um framhaldslíf nú á dögum  
þó munu látnir lifa  
laxar í veiðisögum.  

- - - -

_Heimild: Eyfirskur fróðleikur og gamanmál. 1. Bindi, Kvæði og stökur I_
